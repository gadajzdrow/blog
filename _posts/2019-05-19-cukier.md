---
layout: post
title:  "#latobezcukru"
date:   2019-05-22
excerpt: "Czyli jak pożegnać się z cukrem na dłużej, zaczynając od prostego wyzwania w naturalnie najsłodszą porę roku."
image: "/images/20190519_cukier/title.jpg"
tags: eat
---

# #latobezcukru

**Lato bez cukru? Bez gofrów, lodów, kremówek, szarlotek... Po co?
Kiedy planuję ogłosić wyzwanie #latobezcukru, to już wiem, że tegoroczne letnie coffe ridy upłyną mi z czarną kawą i przywiezionym w kieszonce, przegrzanym bakaliowym batonem, co nie brzmi jakoś zachęcająco (a mówi to osoba, która planując wyprawę w góry, musi mieć na szlaku checkpoint z "szarlotką"). Po co ja sobie to robię? Przecież skoro nie siedzę ciągle na tyłku (a raczej regularnie go gdzieś przemieszczam), to po co mam sobie odbierać tę przyjemności zjedzenia ciastka lub lodów, które pewnie spalę następnego dnia?**

![My helpful screenshot](/images/20190519_cukier/cofferide.jpg)

Raz na jakiś czas dobrze jest zresetować organizm. Można zastosować post, który jest szybkim, ale też mocno odczuwalnym zabiegiem. Gwałtowna redukcja kalorii, odstawienie wszelkich używek, okrojenie jadłospisu z ogromnej ilości produktów niewiele powie o tym, czego nasz organizm powinien się pozbyć. Takie eksperymenty lepiej przeprowadzić pod okiem doświadczonego dietetyka. Do postów zachęcam bardzo, ale to temat na inne czas :)

Kiedy jednak oprócz oczywistych, śmieciowych produktów zaczynamy cyklicznie eliminować te, które mogą wpływać na nas negatywnie - chcąc nie chcąc odzwyczaimy się od nich (trwale!) i dość szybko dostrzeżemy różnicę w samopoczuciu.

Nigdy nie byłam na diecie, bo na szczęście nie muszę. Ale parę lat temu zrobiłam mocny rachunek sumienia, dotyczący spożywania "cukru utajonego". Wyeliminowanie kupnych musli, owocowych jogurtów, batonów fit, zaowocowało stałym spadkiem 6 - 7 kg z wagi, poprawieniem metabolizmu, pożegnaniem z pryszczami na czole oraz ogólnie lepszym samopoczuciem. Więc gdzie ten diabeł i o jakich szczegółach mówimy?

### 1. Syrop glukozowo - fruktozowy

Fruktoza występuje naturalnie w owocach, najczęściej w towarzystwie glukozy, błonnika, witamin, minerałów, aminokwasów. Natomiast jej sztuczny odpowiednik to syrop glukozowo - fruktozowy, który powstaje z kukurydzy, a dokładniej ze skrobi kukurydzianej.  Można by rzec, że to cukier w cukrze (55% glukozy, 42% fruktozy i około 3% innych cukrów). Spożywanie fruktozy nie powoduje hamowania wydzielania hormonu głodu - greliny - więc pomimo zjedzenia produktu z jej zawartością, nadal możemy odczuwać głód i jeść więcej niż musimy. Dodatkowo, kukurydza to alergen i często wchodzi w reakcje krzyżowe z innymi, uczulającymi produktami.Gdzie się kryje?

Sprawdzaj składy: musli, płatków typu crunchy, batony energetyczne, batony proteinowe, jogurty z dodatkami, napoje.

### 2. Soki owoce, smoothie

Pomimo ogólnej "zdrowotności", ich nadmiar może być szkodliwy. Są trawione bardzo szybko, ze względu na płynną formę. Sok szybko opuszcza żołądek, co powoduje podwyższenie poziomu glukozy we krwi oraz zwiększenie stężenia insuliny we krwi. Czasem lepiej zjeść, np 1 pomarańczę, która oprócz fruktozy i glukozy dostarczy nam błonnik, witaminy oraz minerały, niż wypić sok z 3 - 4 owoców (to ok 10g cukru na 100ml płynu, co daje w jednej szklance 6 łyżeczek cukru!). W przypadku soków kupnych, pasteryzowanych, dostarczamy jeszcze bardziej wyjałowiony pokarm. Warto też pamiętać, że owoce i warzywa to najlepsze źródła witamin i  mikroelementów, pod warunkiem, że spożywamy je na surowo i w naturalnej postaci. Należy je myć w całości, a kroić/obrabiać tylko nożami/obierakami/etc. ze stali nierdzewnej (w kontakcie z metalem wit. C szybko ulega rozkładowi).


Dużo lepszym rozwiązaniem będą smoothie, które zwierają nie tylko sok, ale także cząstki owoców/warzyw. Smoothie należy lekko gryźć, aby pobudzić proces trawienny już w ustach.

Unikajmy kupnych soków, smoothie. Jeśli są świeżo wyciśnięte, należy je wypić od razu po przygotowaniu, ale powoli. Jeśli jednak nie możemy wypić ich zaraz po przygotowaniu, przelejmy je do szklanej butelki i trzymajmy w lodówce max. kilka godzin.

### 3. żele i batony energetyczne i izotniki

Energetyczne przekąski mają za zadanie w krótkim czasie dostarczyć energię.
Izotoniki powinny dostarczyć nam elektrolitów, które tracimy podczas wysiłku fizycznego. Te, które kupujemy najczęściej w sklepach, zawierają oprócz węglowodanów prostych sztuczne barwniki, substancje smakowe i przetworzony cukier. Ta mieszanka pobudza nas jeszcze bardziej, ale równie szybko z nas "uleci". Jeśli nie mamy czasu na własne mieszanki, najlepiej wybierać w sklepie wodę kokosową (bez cukru i dodatków). Zamiast kupować baton wątpliwej jakości, lepiej zabrać na trening daktyle, banana, orzechy lub przygotować sobie własne przegryzki, np. popularne dzisiaj kulki mocy. Dodając do nich yerba matte, rooibos, algi lub przeciwzapalne przyprawy, nie zakwaszamy organizmu i narażamy go na mniejszy szok energetyczny.

### 4. Naturalne dosładzacze

Sztuczne słodziki to ciało obce dla organizmu - nie rozpoznaje ich, nie przyswaja. Nie podnoszą glukozy, a słodki smak powoduje produkcję insuliny, która ma obniżyć rzekomy poziom glukozy we krwi. Taki proces może prowadzić do glikemii. O nich nawet nie myślimy ;)

Natomiast słodziki "pół naturalne"", czyli np. stewia, ksylitol (alkohol cukrowy) są nienajgorszym wyborem, jeśli już słaniamy się na nogach i cuci nas wyłącznie wizja czegoś bardziej słodkiego niż banan. Ksylitol, z racji swojej chemicznej budowy nie fermentuje w przewodzie pokarmowym, jest powoli przetwarzany w organizmie z minimalnym udziałem insuliny. Stymuluje wchłanianie wapnia w jelitach, co ułatwia mineralizację, np. przyswajania wapnia przez kości (ważne dla wegetarian!). Należy jednak uważać z jego ilością, bo może powodować biegunki.

Stewia nie wpływa na poziom glukozy, ale powoduje wydzielanie insuliny. Jej przedawkowanie jest mało prawdopodobne, ponieważ w zbyt dużej ilości daje ona gorzki smak.

Naturalne "słodziki" to miód pszczeli, melasa, syrop z agawy, cukier kokosowy. Oprócz słodkiego smaku, wraz z nimi dostarczamy wiele innych, odżywczych składników, m.in. wpływających na poprawę trawienia, odporność organizmu. Traktujmy je jednak jako dodatki, a nie przekąski (nie, nie wyjadamy łyżeczką ze słoika).

I co teraz? Co jeść, jak tyle niebezpieczeństw?

![My helpful screenshot](/images/20190519_cukier/pusheen.jpg)

Przede wszystkim:

1. Czytaj dokładnie etykiety. Najprostsza zasada to: "Nie znasz składnika? Odłóż!"
2. Dołącz do diety więcej zdrowych tłuszczów (oliwa, orzechy, awokado ). Pozwoli to na utrzymanie większej kontroli nad łaknieniem słodkiego ( w przeciwieństwie do diety bogatej w węglowodany).
3. Mieszanki musli przygotowuj samodzielnie. Przepis na dobrą, domową granolę podam wkrótce :)
4. Jeśli już nie możesz wytrzymać i nie pomaga ani banan, ani ksylitol, ani nic... zrób sobie pastę daktylowo - orzechową lub daktylowo - kakaową (2 szklanki namoczonych daktyli zblenduj z 2 łyżkami kakao lub 2 łyżkami masła orzechowego), upiecz bananowy chleb bez cukru i pomyśl, że świat jednak jest piękny.
5. Eliminując stopniowo smak słodki, który otrzymujesz poprzez dodanie cukru lub czegoś słodkiego do posiłku, zaczniesz odczuwać coraz wyraźniej naturalną słodycz warzyw i owoców. Lato to najlepszy czas na cukrowy detoks!

Aby wytrwać, zapraszam po przepisy na: [https://www.instagram.com/gadajzdrow/](https://www.instagram.com/gadajzdrow/)
Wkrótce nowe pojawią się także tutaj :)

Powodzenia!

J
